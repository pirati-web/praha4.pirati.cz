---
title: Územní rozvoj, bydlení a sociální služby
campaignCategoryUid: praha2018
img: program/icons/mistni-rozvoj.svg
approved: https://forum.pirati.cz/viewtopic.php?f=349&t=41531
campaignGroupUid: volby-2018  # identifier of the group, to be used in program point
garant: vit.simral
relatives: []
---

# Bydlení dostupné pro všechny

*Pražané v současné době čelí prudkému nárůstu cen nájemního i vlastnického bydlení. Trend nárůstu cen za bydlení je důsledkem nezvládnutého politického a administrativního řízení bytové politiky ze strany státu, magistrátu i některých městských částí. Ve volebním období 2018 - 2022 chceme učinit kroky potřebné pro zastavení tohoto trendu.*

### Město a občané určují směr
* **Naplánujeme dlouhodobou strategii rozvoje města**, která přetrvá více než jedno
volební období. Uzemní plány nesmí být psány dle zadání developerů. Město musí
mít vlastní představu a záměr. Je zcela nezbytné, aby město při jednání s developery
mělo k dispozici potřebné nástroje, tj. jasné a čitelné strategie, které stanoví limity, a
ukážou příležitosti pro další výstavbu.
* **Zpracujeme ucelenou koncepci přeměny brownfieldů.** Nedostatečně využívané
nemovitosti jsou příležitostí pro ozdravění Prahy parky a zástavbou ve vnitřním
městě. Koncepce bude založena na modelu sociální koheze: nové byty a nebytové
prostory nesmí být určeny výhradně těm nejmajetnějším, ale i nižší a střední třídě.
* **Přijmeme regulační plány, které do budoucna zamezí dohadům o podobě nové výstavby v Praze.** Občané se budou na tvorbě plánů přímo podílet. Developeři již
nebudou moci stavět na přelidněných sídlištích, kde chybí obchody, doktoři a školky.

### Férová pravidla pro všechny hráče na trhu
* **Urychlíme proces stavebního řízení.** Nikdo by neměl být nucen obíhat úřady pro
42 razítek. Zdigitalizujeme agendu tak, aby úřady a odbory sdílely data a co nejvíce
úkonů bylo možné provádět přes internet.
* **Zajistíme, aby se developeři podíleli na nákladech na infrastrukturu v nově budovaných částech města.** Dnes developer shrábne všechny zisky a náklady platí
město. Změny územního plánu jsou někdy nutné, ale je třeba, aby byly výhodné
hlavně pro občany města
* **Podpoříme družstva, baugruppe a jiné alternativy ke komerční výstavbě bytů.**
Podle Pirátů lze stavět i jinak než jen na zisk. V Praze je dostatek malých pozemků a
proluk, na kterých se velkým hráčům stavět ani nevyplatí. Město by mělo v takových
případech pomoci družstvům a skupinám budoucích nájemníků s financováním a
administrativou stavebních projektů.

### Smysluplné užití městských bytů a domů
* **Sociální bydlení pro potřebné.** Zastavíme současnou praxi, kdy město pronajímá
levně byty lidem, kteří mají peněz dostatek. Byty přednostně pronajmeme lidem
ohroženým bytovou nouzí, ale i učitelům, zdravotníkům, policistům nebo hasičům,
kteří jsou podle nás státem nedostatečně finančně ohodnoceni.
* **Privatizaci bytového fondu dáme smysl.** Zanalyzujeme její dosavadní průběh a její
dlouhodobou udržitelnost. Prodeje městských bytů musí mít jasné cíle a měřitelné
finanční i nefinanční výhody.
* **Zmapujeme nevyužívané objekty ve vlastnictví města a vdechneme jim nový život.** Dnes nevyužívané objekty podpoří ve městě občanskou vybavenost. Tam, kde
se počítá s dlouhodobější transformací, zavedeme praxi dočasného využití, jako se
to povedlo v Karlíně nebo v Hybernské.

# Praha, co se stará
*Už v současnosti je každý pátý obyvatel Prahy seniorského věku a žijí zde i lidé, kteří
se nachází v obtížné životní situaci. Nechceme a nesmíme se zbavit odpovědnosti;
chceme Prahu, která je tu pro všechny, nejen pro ty, kteří jsou na vrcholu sil a
finančně dobře zajištěni.*

### Poskytneme pomoc potřebným
* **Budeme řešit příčiny i důsledky bezdomovectví.** Vytvoříme koncepci prevence
ztráty bydlení a dostupného bydlení pro všechny. Těm, kteří se na ulici ocitnou,
nabídneme pomocnou ruku při návratu do společnosti. Společnost na tom ve
výsledku vydělá sociálně i ekonomicky. Zasadíme se o vyšší počet denních
stacionářů pro lidi bez domova, kde s nimi budou stále ve styku sociální pracovníci.
* **Odstraníme z Prahy bariéry podle schválené koncepce města.** Navýšíme počty
bytů zvláštního určení rozptýlených po celé Praze, ne soustředěných jen v
novostavbách na periferii. Starší lidé i ti zdravotně znevýhodnění si zaslouží trvalou
péči a pomoc v domácím prostředí.
* **Vytvoříme službu městského koordinátora pro klienty vyžadující péči na zdravotně sociálním pomezí.** Koordinátor pomůže potřebným a jejich rodinám s orientací v nepřehledném prostředí zdravotních a sociálních služeb a zajistí integraci například pobytových služeb, terénní sociální práce, volnočasových aktivit i sítě praktických lékařů. Po vzoru Švédska maximálně zjednodušíme systém z pohledu občana.

### Zabráníme mezigenerační segregaci
* **Budeme rozvíjet domovy pro seniory, mezigenerační komunitní domy a sdílené bydlení.** Inspirací jsou pro nás západní modely, kde se prolíná bydlení studentů,
mladých rodin, seniorů i vozíčkářů. Chceme zabránit vzniku ghett a izolovaných komunit, naším cílem je město, kde spolu žijí lidé všech generací.
* **Nabídneme volnočasové aktivity mladým lidem ze všech socioekonomických vrstev.** Podporujeme rozvoj sportovních aktivit mládeže, volnočasových spolků i nízkoprahových center. Nechceme jen dotovat drahé komerční turnaje sportovních hvězd, ale hlavně finančně pomáhat malým místním mládežnickým klubům a asociacím.
* **Zapojíme seniory do rozhodování.** Poskytneme starším generacím platformy, skrze které mohou participovat na zásadních rozhodnutích o směřování Prahy. Těm,
co chtějí, nabídneme kurzy počítačové gramotnosti. Ostatním nabídneme alternativy
k zapojení se i bez počítače; digitalizace má spojovat, ne rozdělovat.
