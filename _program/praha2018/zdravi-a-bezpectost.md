---
title: Zdravotnictví a bezpečnost 
campaignCategoryUid: praha2018
img: zdravotnictvi.svg
campaignGroupUid: volby-2018  # identifier of the group, to be used in program point
approved: https://forum.pirati.cz/viewtopic.php?f=349&t=42511
garant: zdenek.hrib
---

Praha začne koncepčně řídit péči o zdraví a bezpečnost svých obyvatel pomocí
existujících dostupných dat. Postavíme se čelem k aktuálním zdravotním rizikům pro
občany velkoměsta. Namísto drahé a zbytečné šikany nasměrujeme peníze tam, kde
jsou reálně potřeba.

### Koncepční přístup k aktuálním rizikům
* **Finančně podpoříme agentury domácí péče a vznik mobilních hospiců ve
všech částech města**, tak aby lidé se zdravotně-sociálními problémy měli možnost
zůstat doma namísto stěhování do léčebny. To platí i pro péči o umírající, kde změny
založíme na analýze reálné potřeby paliativní péče v Praze z dat onkologického
registru.
* **Zajistíme koncepční řešení epidemie HIV, zneužívání návykových látek a dětské
obezity** v Praze s využitím zahraničních zkušeností a důrazem na prevenci rizik a
minimalizaci následných dopadů.
* **Postaráme se o duševní zdraví obyvatel Prahy**. Strádání duševní je podle nás
stejně nebezpečné jako strádání fyzické. Podpoříme programy vzdělávání o
duševním zdraví, programy prevence a včasné diagnostiky duševních onemocnění.
Pražané již nemohou být jen strojem na práci, musí mít možnost vést plnohodnotný
život bez nadbytečného stresu.
* **Zvýšíme transparentnost** výběrových řízení na nové lékařské praxe chybějících
odborností a dotací pro projekty podpory zdraví. Tam, kde je to potřeba pro
zachování kontinuity, nastavíme koncepční víceleté financování namísto jednoletých
grantů.

### Nebudeme ignorovat problémy nemocnic
* **Zastavíme zadlužování Nemocnice Na Františku** výběrem nového ředitele v
otevřeném výběrového řízení s důrazem na odbornost a zkušenosti. V součinnosti se
zdravotními pojišťovnami změníme strukturu zdravotní péče na tu, která v Praze
chybí (například paliativní péče nebo porodní dům).
* **Zajistíme rekonstrukci Nemocnice Na Bulovce** pomocí otevřených a
transparentních výběrových řízení na stavební zakázky ve spolupráci s Ministerstvem
zdravotnictví.
* **Zkrátíme čekací lhůty** na pohotovosti optimalizací jejich sítě. V noci a o víkendu je
lepší dojet na vzdálenější pohotovost s garantovanou kratší dobou čekání pro
pacienty, než čekat dlouho na pohotovosti v docházkové vzdálenosti.
* **Podpoříme bezplatné dárce krve** a poskytneme jim slevu na MHD.

### Smysluplná opatření místo šikany

* **Podpoříme efektivní regulaci hazardu**, která jej odstraní z okolí sociálně
vyloučených lokalit a zároveň nezpůsobí bujení zdraví škodlivého nezdaněného
nelegálního hraní.
* **Zmírníme tzv. protialkoholní vyhlášku**, tak aby bylo možné si na Petříně udělat
piknik s lahví vína. Noční hluk a kriminalitu v centru omezíme osvětou a důsledným
vymáháním stávajících pravidel.
* **Vyřešíme problémy lidí bez domova** zavedením sociálních programů podle
zkušeností a praxe z jiných měst. Umožníme jim dostat se z ulice a vrátit se do
společnosti.

### Nasměrujeme peníze tam, kde jsou potřeba

* **Zkrotíme zakázky na městský kamerový systém**, protože již do něj bylo
investováno velmi mnoho bez vyhodnocení účelnosti investice.
* **Zajistíme více strážníků** na problémových místech dle statistik a vybavení vozů
městské policie vnějšími i vnitřními kamerami a přenosnými přístroji na měření hluku.
Zahájíme pilotní projekt kamer umístěných na oděvu strážníků.
* **Podpoříme kvalitní programy prevence** kriminality mládeže a programy zaměřené
na elektronickou bezpečnost mládeže na jednotlivých městských částech.
* **Podpoříme profesionální i dobrovolné hasiče** stanovením jasných podmínek pro
obnovu techniky.
