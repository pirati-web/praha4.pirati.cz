---
layout: post
category: blog
title: >-  
  Praha 4 rozšiřuje modré zóny, pokuty ale nevymáhá
date: '2019-12-02 00:01am'
author: 
image: modre_zony.png
tags: parkovani modre zony
---

<b>Dnešním dnem se v Praze 4 rozšiřují parkovací zóny, ke kterým nové vedení zaujímá značně pokrytecký přístup. Zatímco místní rezidenti čekají dlouhé fronty, aby si zaplatili za své parkovací oprávnění, placení pokut za neoprávněné stání v současné zóně radnice nevyžaduje. Úřad nezvládá rozesílat ani prvotní výzvy k zaplacení pokuty, které chodí s více než půlročním zpožděním.</b>

Úřad sice od poctivců, kteří pokutu v termínu zaplatili, vybral 18 milionů. Ale ti, kdo výzvu prostě hodí do koše, se postihu bát nemusí. Zatímco vozidlo, které automaticky skenuje poznávací značky aut, odhalilo od zavedení zón téměř 100 tisíc přestupků, na základě příkazu ve správním řízení zaplatilo pokutu pouhých 12 řidičů. Pro jistotu - nejde o překlep - 12 řidičů. A s novým rozšířením modrých zón se situace určitě nezlepší. 

Současná koalice vedená ODS sice schválila připravované rozšíření parkovacích zón, návrh na personální posílení příslušného útvaru však poslala k ledu. Ač je Praha 4 největší městskou částí, její oddělení zón placeného stání patří k těm nejmenším. Přijetí nových zaměstnanců úřadu brání především ideologická mantra ODS o nezvyšování počtu úředníků. Přitom vyšší personální náklady by pokryl výběr pokut.

Úřad je natolik zaneprázdněn pouhým slučováním penalizací vlastním rezidentům, kteří si zapomněli prodloužit parkovací kartu, že na uplatňování pokut od přespolních už nemá kapacity. Současnému místostarostovi pro dopravu Zdeňku Kovaříkovi však situace zřejmě vyhovuje - v Praze 4 ve skutečnosti nebydlí, ale denně dojíždí autem. Jsem přesvědčen, že pokud ODS nesouhlasí s principem modrých zón, neměla schvalovat jejich rozšíření. Ale zavést systém, ve kterém platí pouze rezidenti a naivní občané, to je dle mého zvrhlost.

Naprostou nekompetentnost v řešení situace dokazuje i úvaha zastupitelky Hany Horálkové (manželky nechvalně proslulého exstarosty) v listopadovém radničním časopise Tučňák. V něm ostře kritizuje magistrát za to, že jí výzvu k zaplacení pokuty poslal až po 2 měsících. Píše: “Já i mí kolegové z ODS vyvineme maximální úsilí, aby MHMP tento absurdní stav vyřešil, aby úředníci řádně a rychle konali a aby nefunkčnost tohoto systému občané nesmyslně neodnášeli.” Magistrát má jistě ještě co zlepšovat. Občanům by ale jistě více prospělo, kdyby si paní zastupitelka opatřila alespoň elementární informace o problematice o  naší městské části, kde je součastí vládnoucí koalice. Díky tomu, že firma napojená na ODS dodala MČ software na hromadné rozesílání pokut s několikaměsíčním zpožděním, si úřad MČ Praha 4 o dvou měsících na doručení oznámení o přestupku může nechat jen zdát.
