---
layout: post
category: blog
title: >-  
  Jak si poradit s bytovou nouzí?
date: '2019-09-23 00:01am'
author: Věra Marušiaková
image: bydleni.jpg
tags: bytova nouze 
---

Bydlet potřebujeme všichni - Všeobecná deklarace lidských práv chápe bydlení dokonce jako základní lidské právo. Pro stále více lidí je ale čím dál těžší zajistit si alespoň nájemní bydlení, o vlastním bydlení můžou mnozí jen snít. Ne proto, že se málo snaží, ale protože ceny rostou rychleji než výdělky. Zájem i naděje veřejnosti se logicky obrací směrem k obcím, jež tradičně plnily roli vlastníka a hospodáře s byty. 

Naše Listina práv a svobod navíc občanům přiznává právo na přiměřené zabezpečení ve stáří, v rodičovství či v hmotné nouzi. Umějí však dnešní obce či městské části lidem v bytové nouzi pomoci? Ohroženi jsou nejen osamělí senioři, samoživitelky, či oběti domácího násilí, ale i nízkopříjmové rodiny s malými dětmi. Balancují na hraně minima ne proto, že jim chybí vůle zvýšit si příjem, ale neumožňuje jim to jejich stávající osobní situace či zdravotní stav. 

<b>Rychlá řešení neexistují, ale něco se dělat dá</b>

MČ Praha 4 hospodaří s přibližně 1 900 byty, z toho víc než stovka z nich potřebuje rekonstrukci. O něco lépe je na tom Praha 10, ta hospodaří s 3 347 byty, z toho 271 je před rekonstrukcí. Na opravy co největšího počtu z nich radnice už letos vyčlenila 60 milionů. Ne snad, že by naši sousedé měli vyřešeno. Můžeme jim ale závidět, že si detailně zmapovali bytovou situaci a mají tak popsanou i bytovou nouzi na svém území.

<b>Kontaktní centra a memorandum</b> 

Nakládání s byty a úsilí o zabydlení sociálně znevýhodněných je zvýšenou zátěží jak pro Odbor obecního majetku, tak pro Odbor sociální. Pracovníkům by ulehčilo zřídit po vzoru Prahy 10, 7 či 3 specializované kontaktní centrum bydlení, které propojí obě agendy. Klient by se na jednom místě dozvěděl, jak podat žádost o byt, na co má nárok, jak a kde žádat o finanční podporu, například na kauci a jak si poradit na realitním trhu.

V srpnu podepsalo hlavní město Praha a MČ Praha 1, 3, 7, 10 a 22 Memorandum o spolupráci s městskými částmi při řešení bytové nouze rodin. Cílem je, aby žádné z pražských dětí nežilo na ubytovně. Iniciativa je otevřená, připojit se mohou i další MČ. Přidá se také Praha 4?
